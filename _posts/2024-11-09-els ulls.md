---
layout: post
title: "Els ulls"
categories: relats
---
Els ulls són fascinants. L'iris destaca pel seu color anant del marró fosc fins al blau clar, passant per tonalitats verdoses. La seva textura, formada per un patró de plecs i fibres, crea dissenys únics com una empremta dactilar. Aquest conjunt ressalta sobre el blanc del globus ocular.

La pupil·la es caracteritza per la seva negror. Té la capacitat de dilatar-se o contreure's, adaptant-se ràpidament a les condicions d'il·luminació. Aquest mecanisme es té en compte als avions, on les llums interiors s'apaguen en aterrar per a que les pupil·les dels passatgers es dilatin i, així, tinguin millor visió en cas d’evacuació d'emergència.

Més enllà de l'estètica i la funcionalitat, els ulls destaquen per la seva capacitat expressiva. La seva llibertat de moviment de 360 graus es tradueix en el llenguatge complex de la mirada. La direcció i la persistència de la mirada ofereixen pistes sobre les nostres preferències. Alhora, allò que els ulls eviten, dona pistes sobre les pors i vergonyes.

Aquesta expressivitat es complementa amb el moviment de les parpelles. Es tracta d'estructures que mitjançant el parpelleig protegeixen i lubriquen l’ull. Un parpelleig lent indica cansament mentre que un de ràpid indica inquietud. Al mateix temps la falta de parpelleig indica concentració com si no volguéssim perdre’ns cap detall del davant. 

La funció protectora de les parpelles es veu reforçada per les pestanyes, uns fins pèls que són més que un simple element estètic. Formen una barrera que actua com el primer filtre defensiu dels ulls. La seva disposició desvia la suor que baixa del front i, també atrapa la pols i les petites partícules abans que puguin caure sobre la superfície ocular.

En definitiva, els ulls són un prodigi de l'evolució natural. L’iris, la pupil·la, les parpelles, les pestanyes, cada element és meravellós. Però el que fa els ulls veritablement extraordinaris és la seva dualitat: són alhora receptors d'imatges i emissors d'emocions el qual el converteix en l'òrgan més revelador de la nostra identitat.
